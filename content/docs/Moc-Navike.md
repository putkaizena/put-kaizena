---
title: "„Moć Navike: Zašto radimo ono što radimo u životu i poslu” - Čarls Dahig"
date: "2023-10-02"
description: "Kratak sažetak knjige „Moć Navike: Zašto radimo ono što radimo u životu i poslu” - Čarlsa Dahiga"
tagovi: ["navike", "produktivnost"]
kategorije: ["sažetak-knjige"]
ShowToc: true
ShowBreadCrumbs: false
---

Koliko si puta odlučio da je vrijeme za promjenu? 

> „Od danas više ne jedem slatkiše!”  🍪

> „Ovo je zadnja cigareta!”  🚬

> „Nikada više neću okusiti alkohol!”  🍺

Startuješ sa puno motivacije, ali već za nekoliko dana ili sedmica vraćaš se na staro.
Bez brige, većina ljudi se suočava sa ovim.
Svi su iskusili tu frustraciju neuspješnih promjena, jednostavno kao da ne postoji trajno rješenje.
Ipak "Moć Navika" autora Čarlsa Dahiga, nudi sistemski i naučni pristup ovom problemu.
Osnovu ove knjige čini jednostavna ali snažna ideja:

**„Ako razumiješ kako navike funkcionišu, možeš da ih promjeniš!”**

**Navike** predstavljaju odluke koje u početku donosiš svjesno, ali vremenom prestaneš misliti o njima i nastavljaš ih ponavljati.

# Zašto nastaju navike

> Kada se probudiš da li prvo uzmeš mobitel ili požuriš da napraviš kafu?

> Da li ispržiš jaja ili možda doručkuješ žitarice? 

> Obučeš li prvo lijevu ili desnu patiku? 

> Kojim putem ideš na posao?

Vjerovatno misliš da su ovo svjesni i namjerni izbori.
Ali nauka kaže da su **barem 40%** ovih dnevnih aktivnosti navike.

Mozak je ograničen i pokušava da pretvori sve aktivnosti koje se ponavljaju u navike.
Tako mozak čuva energiju za važnije odluke i smanjuje stres.
Nažalost prilikom toga ne vodi računa o tome da li je neka navika dobra ili loša, za njega je to samo navika.

# Kako nastaju navike

Proces stvaranja navika ilustruje **petlja navika**, a koja izgleda kao začarani krug koji te tjera da nešto stalno ponavljaš.

Petlja navika se sastoji od sljedećih dijelova:
1. **Signala**, koji služi kao okidač da mozak pređe u automatski mod i uradi nešto;
2. **Rutine**, skupa fizičkih, mentalnih ili emocionalnih aktivnosti; 
3. **Nagrade**, koja pomaže mozgu da odluči da li je ova petlja navika vrijedna pamćenja.

![Petlja Navika](/Petlja-Navika.png "Petlja Navika")

Vremenom proces postaje automatski.
Međutim samo signal i nagrada nisu dovoljni da se formira trajna navika.
Navike se zaista učvršćuje u mozgu onda kada signal i nagrada podsvjesno formiraju moćnu neurološku **žudnju** koja te primorava da izvršiš neku rutinu.
**Ta žudnja je „gorivo” za petlju navika.**

![Petlja Navika](/Petlja-Navika-2.png "Petlja Navika")

Jednom kada se specifična navika formira, mozak više ne razmišlja o njoj i prebacuje pažnju na druge stvari.

Evo kako proces stvaranja navike izgleda na jednom primjeru.


> Sara je posvećena svom poslu.
>  
> Često se suočava sa izazovnim radnim danima koji su ispunjeni kraktim rokovima i zahtjevima klijenata. 
> 
> Jednog od tih dana stvari su počele izmicati kontroli.
>
> Sarin osmjeh je zamjenilo mrštenje, a oči su se napunile suzama.
> 
> Igrom slučaja na stolu je stajala čokolada, poklon od prijateljice.
> 
> Bez mnogo razmišljanja zgrabila je i zagrizla, još uvijek razmišljajući o tom prokletom projektu.
> 
> Efekti čokolade su poremetili hemijske odnose u mozgu.
> 
> Osmjeh se vratio na Sarino lice i na trenutak je zaboravila na posao. 
> 
> Duboko je udahnula i ramena su se opustila, dok je stres nestao.
> 
> Ponovila bi ovo kada god bi se našla u sličnoj situaciji.
> 
> Mozak je počeo da stvara vezu između čokolade i opuštanja, a žudnja se počela polako javljati.
>
> Formirala se veoma jednostavna petlja navika:
> 1. **Signal**: Stres;
> 2. **Rutina**: Pojesti čokoladu (otkrivena slučajno);
> 3. **Nagrada**: Opuštanje.
> 
> **Žudnja**: Oslobođanje od stresa.

# Stvaranje novih i promjena starih navika

Ova petlja je univerzalna, svi mogu da je iskoriste.
Prvo pronađi pouzdan **signal** koji će ti poslužiti kao okidač (npr. patike za trčanje).
Obavi aktivnost za koju želiš da postane **rutina** (npr. trčanje).
Uzmi **nagradu** poslije obavljene aktivnosti (npr. čokoladni šejk).
Razmišljaj o zadovoljstvu koje ti donosi **nagrada** nakon što obaviš **rutinu**, kako bi stvorio **žudnju**.

Nažalost loše navike se ne mogu izbrisati, one su čvrsto utaknute u mozak.
Ipak ono što možeš uraditi je da ih promjeniš.
A ovo je zlatno pravilo promjene navika: 

**„Ako koristiš isti znak i istu nagradu, možeš mjenjati rutinu i tako promjeniti naviku!”**

Skoro sve navike mogu biti promjenjena na ovaj način.
Ipak neka zahtjevaju još jedan sastojak, a to je **vjerovanje**.
**Moraš vjerovati da je promjena moguća.**
Zamjenska navika postaje trajna samo onda kada je nova navika podržana nečim drugim, nečim moćnim kao što su grupe i zajednička iskustva. 
Zajednice stvaraju vjerovanja.
Efektivna promjena se dešava kada se ljudi okupe da pomognu jedni drugima u promjeni (npr. udruženje Anonimnih Alkoholičara - AA).

# Ključne navike

Nisu sve navike jednake.
Neke navike imaju moć da pokrenu lančanu reakciju, one su jednostavno rečeno važnije od drugih.
Te navike se zovu **ključne navike** i one utiču na to kako živiš, radiš, jedeš, treniraš, trošiš i kominiciraš.
One započinju proces koji veremenom dovodi do potpune transformacije.

Uspjeh ne zavisi od toga da li ćeš dovesti **SVE** stvari u red, on zavisi od identifikovanja nekoliko prioriteta i njihovog oblikovanja u moćne poluge promjene.

Kada ljudi počnu redovno trenirati, nesvjesno mijenjaju i druge obrazce u životu.
Hrane se zdravije i produktivniji se na poslu, manje puše i piju, imaju više strpljenja sa prijateljima i porodicom, manje troše pare i manje su pod stresom.
Za mnoge upravo je treniranje ključna navika koja izaziva lančanu reakciju.
Nije baš jasno zašto se ovo dešava, ali se dešava.
Jedno od objašnjenja je da ključne navike dovode do pojave „malih pobjeda” i **uspostavljanja kulture u kojoj promjena postaje zarazna.**
Međutim prepoznavanje ovih ključnih navika nije lagan posao.

# Snaga volje

Studije pokazuju da je najvažniji pojedinačni faktor za uspjeh koji postoji, **snaga volje**. 
A najbolji način da ojačaš snagu volje je da je pretvoriš u naviku!
Snagu volje možeš da posmatraš kao mišić.
Kada radi naporno baš kao i svaki mišići ona se zamori.
Zato je preporučljivo najteže i najizazovnije zadatke obavljati prve, dok je snaga volje još uvijek na visokom nivou.
U knjizi postoji nekoliko primjera koji demonstriraju kako se snaga volje pretvara u naviku, a suština je da se trebaš pripremiti za trenutak u kojem ti je snaga volje najslabija, a za koji znaš da sigurno dolazi.

Ako naprimjer želiš stvoriti naviku redovnog vježbanja, zapitaj se gdje taj plan najčešće pada u vodu. 
Možda je to trenutak kada dođeš sa posla i sjedeš da pogledaš TV na par minuta i onda ne ustaneš satima? 
Kako to možeš sprječiti? 
Možda da poslije posla prvo svratiš u teretanu pa tek onda da ideš kući?

Ključno je da identifikuješ ovaj trenutak i napraviš plan kako da se nosiš sa njim.
Dakle snagu volje možeš pretvoriti u naviku **izborom određenih ponašanja unaprijed, a zatim prateći rutinu kada se jave trenuci slabosti.**

# Kratak osvrt

Sama ideja koja stoji iza knjige zvuči veoma interesantno.
Iskoristi petlju navika da stvoriš nove dobre navike i zlatno pravilo da promjeniš postojeće loše  navike.
I na neki način te navodi na zaključak  da su stvaranje i promjena navika jednostavni i lagani procesi.
Međutim u stvarnosti to baš i ne ide tako glatko.
Dosta je lakše stvoriti lošu nego dobru naviku.

Prva petlja navike:
1. **Signal**: Stres;
2. **Rutina**: Pojesti čokoladu;
3. **Nagrada**: Osjećaj opuštanja.

Druga petlja navike:
1. **Signal**: Ugledaj patike za trčanje;
2. **Rutina**: Obuji ih i istrči 5 kilometara;
3. **Nagrada**: Popij proteinski šejk (koji budimo iskreni nije ukusan kao čokolada).

Šta misliš koja od ove dvije navike ima veće šanse da se formira?

Takođe prilikom pokušaja da stvoriš dobru naviku možeš slučajno stvoriti lošu naviku:

1. **Signal**: Ugledaj patike za trčanje.
2. **Rutina**: Osjećaj se loše jer prethodnih par dana nisi trčao i pojedi čokoladu.
3. **Nagrada**: Utješi se čokoladom i osjećajem da će sutra biti bolje i drugačije.
